---
title: Anksiozni bol u grudima - simptomi i prirodni lekovi
tags: Zdravlje
tagsMeta: Simptomi i opis anksioznog bola u grudima. Kako ga prepoznati i kada je neophodno pozvati pomoć? Prirodni lekovi i preparati.
excerpt: Bol u grudima je čest simptom anksioznosti. Međutim, ovakav bol može biti uzrokovan i drugim faktorima, među kojima je najznačajniji srčani udar.
created: 2022-07-01
image: anksiozni-bol-u-grudima-slika1.jpg
alt:

imageTwo:
  path: /img/nervozna-creva.jpg
  alt: "anksiozni bol u grudima"
image_caption: Photo by Josh Spires on Unsplash
path: anksiozni-bol-u-grudima
featured: false
---


Bol u grudima je čest simptom [anksioznosti](https://ubuntucentar.com/blog/anksioznost-i-anksiozni-poremecaji/sta-je-aksioznost/). Međutim, ovakav bol može biti uzrokovan i drugim faktorima, među kojima je najznačajniji srčani udar.  

Iako je teško utvrditi sa sigurnošću kada je u pitanju anksioznost, a kada srčani udar, neki propratni simptomi i detalji samog bola govore nam da li je, i kada, potrebno obratiti se lekaru.

## Simptomi anksioznog bola u grudima

Neki ljudi bol u grudima počinju da osećaju veoma postepeno, dok kod drugih on nastupa naglo i iznenada. [Simptomi anksioznog bola u grudnom košu](https://www.healthline.com/health/anxiety/anxiety-chest-pain#symptoms) ljudi opisuju i na sledeće načine:

- Oštar, probadajući bol;
- Duboko pritiskanje;
- Grčenje ili trzanje mišića;
- Žarenje i žiganje u grudima;
- Peckanje, utrnulost ili tup bol u grudima;
- Napetost ili stezanje.

Osobe koje su više od jednom iskusile anksiozni bol u grudima najčešće umeju da ga prepoznaju, a vremenom i da ga preduprede ili umire primenom tehnika disanja ili nekim drugim metodama. 

Kada osoba prvi put u životu iskušava anksiozni bol u grudima, teško će uspeti da razgraniči simptome od onih koji ukazuju na srčani udar, pogotovo ako je osoba i ranije imala probleme kardio-vaskularnog sistema. Osim simptoma srčanog udara, bol u grudima pri disanju može da ukazuje na bakterijsku ili virusnu infekciju ili plućnu emboliju.

**Razlike između anksioznog bola u grudima i bola u grudima kod srčanog udara**

Osobe koje pate od anksioznosti mogu ujedno imati i [probleme sa kardio sistemom](https://www.medicalnewstoday.com/articles/319496#what-causes-chest-pain-during-anxiety), koji se znatno mogu pogoršati ukoliko dođe do napada panike. 
Napominjemo da su ovo samo najčešći slučajevi simptoma i da se kod bilo kakvog bola u grudima uvek preporučuje obraćanje lekaru, kako bi se utvrdio njegov tačan uzrok i metod lečenja ili terapije.

Anksiozni bol u grudima

- Može da nastane dok osoba miruje
- Bol se ne širi na druge delove tela
- Često nastaje i nestaje relativno naglo, u roku od desetak minuta
- Vrsta bola je najčešće oštrija 
- Javlja se češće kod osoba ženskog pola

Bol u grudima kod srčanog udara

- Najčešće nastaje dok je osoba fizički aktivna
- Bol se zna proširivati ka drugim delovima tela, najčešće ka vilici, ramenima i rukama
- Počinje da se javlja polako i tokom vremena se bol razvija i intenzivira i može dodatno izazivati osećaj mučnine, ubrzan rad srca, isprekidano disanje 
- Bol može da se javi i u grudima i leđima istovremeno
- Vrsta bola se opisuje kao stezanje i pritisak u grudima
- Bol u grudima bude lociran u centralnom delu ili sa leve strane
- Javlja se češće kod osoba muškog pola

## Prirodni lekovi

Kada osoba anksioznost doživljava relativno često, organizam ne uspeva da se potpuno oporavi ili odmori od prethodnog anksioznog napada. 

Gomilanje te teskobe u organizmu može dovesti do bola u grudima često praćenih paničnim napadima. 

U tim trenucima najbolje je praktikovati neke od navedenih aktivnosti:
- Pronaći ugodno i bezbedno mesto dok traje napad panike
- Disati duboko i nastojati da udah i izdah traju podjednak broj sekundi (najbolje 4-6)
- Držati se razumnog razmišljanja uz podsećanje da je sve ovo samo privremeno (uglavnom bol u grudima pri anksioznom napadu ne traje duže od 10 minuta)
- Nastojati fokusirati se na spokojne i pozitivne slike 
- Držati fokus brojanjem do deset i tako sprečavati razvoj paničnih misli

Nakon što sve prođe, [savetuje se](https://www.medicalnewstoday.com/articles/319496#when-to-see-a-doctor) da se jačina napada oceni na skali od 1 do 10 kako bi se kroz naredna iskustva stekla slika o poboljšanju ili pogoršanju opšteg stanja tokom vremena.

Samo identifikovanje anksioznosti kao uzroka bola u grudima je najznačajniji korak ka izlečenju. A kako se uči savladavanje neželjenih efekata anksioznosti, tako se sve uspešnije savladavaju i neželjene komplikacije poput bolova u grudima.  

Ukoliko je u skladu sa lekarskim savetima, možete pokušati anksioznost da umanjite određenim prirodnim supstancama, odnosno [biljnim preparatima](https://www.vasezdravlje.com/biljna-ljekarna/fitoterapija-za-dusevni-mir). Prikazana lista nije konačna, a navedene su najčešće preporučivane i korišćene biljke:

- **Valerijana (lat. Valeriana officinalis)**

Može se nabaviti u prahu ili kao čaj, u obliku kapsula ili dražeja. Koristi se za stanja zabrinutosti, nemira ili poremećaja sna. Umiruje rad srca, opušta mišiće i pomaže pri relaksaciji.

- **Pasiflora (lat. Pasiflora incarnata)**

Takođe pomaže kod opuštanja mišićne napetosti i reguliše nesanicu. Koristi se u obliku čaja, tinktura ili tečnog ekstrakta. 

- **Kantarion (lat. Hypericum perforatum)**

Koristi se u obliku ulja, čaja, kapsula ili tableta. Deluje povoljno na razne tegobe, pomaže kod lakših oblika depresije i anksioznosti. Potrebno je da se u organizmu [akumulira oko 4 nedelje](https://ordinacija.tv/kantarion-biljka-za-lecenje-depresije-stresa-pms-a/), kada počinje da ispoljava svoje pozitivno delovanje. 

- **Kava kava (lat. Piper methisticum)**

Prema navodima [Nacionalnog centra za komplementarno i integrativno zdravlje iz SAD](https://www.nccih.nih.gov/health/kava), kava kava ima određena pozitivna dejstva na smanjivanje anksioznosti, ali su ustanovljena i neka njena negativna dejstva na jetru, te se oprez u korišćenju kava kave posebno naglašava.

![prirodni lekovi bol u grudima](./images/anksiozni-bol-u-grudima-slika2.jpg)

**Promene u životnom stilu**

Tehnike koje pomažu kod paničnih napada i prirodni lekovi kojima se ublažava bol u grudima izazvana anksioznošću ne pomažu kod uzroka nastanka anksioznosti.

Osim najčešće preporučivanih psihoterapija, promene u stilu života mogu smanjiti rizike nastanka anksioznosti. 

- Redovna fizička aktivnost – popravlja raspoloženje
- Spavanje 6-8 dati dnevno – predupređuje razdražljivost i popravlja koncentraciju
- Izbegavanje kofeina, alkohola i duvanskih proizvoda – čuva ukupno zdravlje 
- Izbegavanje hrane bogate rafinisanim šećerima i trans mastima – održava pravilan rad organizma
- Relaksacija kroz svesno opuštanje – revitalizuje um i telo
- Redovni sistematski pregledi – daju uvid u stanje organizma (dešava se da organizmu nedostaju neki vitamini (B-12) ili minerali (Magnezijum) koji su značajan faktor u regulaciji raspoloženja) 
- Hobi – poboljšava volju i podiže satisfakciju

Lečenje simptoma anksioznog bola u grudima zahteva jedan određen vremenski period. Poboljšanje stanja ne ogleda se kroz jednu jasnu uzlaznu liniju već kroz krivulju punu uspona i padova, a koji na kraju  omoguaćvaju da se ustanovi najbolja terapija za datu osobu. 

Od izuzetnog je značaja praćenje okolnosti u kojima se osoba nalazi i tok misli koje su prethodile anksioznim napadima i bolovima u grudima. Anksioznost, osećaj nesigurnosti i stres nisu nužno negativne emocije, a naročito nisu pokazatelji sposobnosti osobe da se izbori sa problemom s kojim se suočava. 

Naprotiv! 

One su često samo signal upozorenja da se mora promeniti pogled na okolnosti koje čine okidače negativnih misli. Iako možda zvuči kao težak zadatak, do željenog stanja mira, staloženosti i sigurnosti u sebe relativno lako se može doći. 

Uz eventualnu terapiju propisanu od strane lekara, preporučuje se pojačavanje unosa vitamina, svežeg voća i povrća i prirodnih čajeva poput kamilice, redovno vežbanje, primena tehnika opuštanja i upotreba biljnih preparata namenjenih umirivanju organizma. 

Osoba koja je zdrava i sigurna u sebe gledaće na probleme kao na izazove i rešavaće ih sa relativnom lakoćom. 













