---
title: Da li kandida utiče na vaš seksualni život
tags: Zdravlje
tagsMeta: Na koji način kandida može da utiče na Vaš seksualni život? Šta mmožemo da učinimo kao prevenciju i kako tretirati kandidu?
excerpt: U trenucima kada smo na polju ljubavi potpuno zadovoljni često se čini da više ništa u životu ne može da pođe naopako. Nažalost, može, ali to ne znači da ljubav ili seksualni život moraju biti ugroženi.
created: 2022-07-01
image: da-li-kandida-utice-na-vas-seksualni-zivot-slika3.jpg

imageTwo:
  path: ./images/nervozna-creva.jpg
  alt: "reuma i artritis"
image_caption: Photo by Josh Spires on Unsplash
featured: true
---

Možda ste i vi imali iskustva kada vam dan krene lepo, naspavani ste i orni za predstojeće poslovne zadatke. A onda jedna po jedna neugodna situacija krene da se dešava. 

Nekada je u pitanju auto koji neće da upali, pa žurite na autobus, nekada kiša koja iznenadno počinje da pada, nekada dobijate poziv da je sastanak premešten za jutro i shvatate da nemate vremena za finale pripreme koje ste planirali za to pre podne.

U vrlo kratkom roku, raspoloženje se može promeniti na negativno. Tada nas sustiže briga i strah hoće li autobus stići na vreme i uopšte na kojoj stanici treba da se siđe? Da li će se mnogo pokisnuti? Ili hoće li šefovi imati razumevanja za nepotpunu pripremljenost na sastanku? 

Sasvim je moguće da se u ovim trenucima užurbanosti i strepnje intenzivira glavobolja ili čak mučnina i da se žudi za čokoladom ili nekom drugim energetskim stimulansom. 

Verovatno ste svesni koliko stres na poslu može da utiče na fizičko zdravlje, pa bilo da volimo svoj posao ili ne, vikendu se najčešće svi radujemo. A uživanje u vikendu je još veće kada se deli sa partnerom.  

U trenucima kada smo na polju ljubavi potpuno zadovoljni često se čini da više ništa u životu ne može da pođe naopako. Nažalost, može, ali to ne znači da ljubav ili seksualni život moraju biti ugroženi. 

Kada se osećaj mučnine i glavobolje, promene raspoložnja, intenzivne žudnje za slatkišima, ispoljava zajedno sa svrabom ili peckanjem na području intimnih delova tela, moguće je da se pojavila infekcija kandidom. Iako vrlo neprijatna, izuzetno je česta pojava danas, ali se može rešiti jednostavnim metodama i ne bi trebala da stvara veliku brigu, a pogotovo ne osećaj stida ili bespomoćnosti. 

Uz adekvatnu terapiju, seksualni život vraća se na željeni kvalitet relativno brzo.

![kandida i seksualni život](./images/da-li-kandida-utice-na-vas-seksualni-zivot-slika1.jpg)

Tri od četiri žene iskuse vaginalnu kandidijazu u nekom trenutku života prema podacima američke [Mayo klinike](https://www.mayoclinic.org/diseases-conditions/yeast-infection/symptoms-causes/syc-20378999). U pitanju je gljivična infekcija koja stvara iritaciju i intenzivan svrab vagine i vulve uz beličast sekret neprijatnog mirisa.  

Kandida kod muškaraca takođe nije retka pojava. Najčešći razlog nastanka kandida infekcije penisa jeste seksualni odnos sa ženom koja ima vaginalnu kandidijazu. 

**Da**, infekcija kandidom utiče na seksualni život, ali **ne**, nije tako teško osloboditi je se i uživati u ljubavi punog srca, zadovoljnog uma i zdravog tela.

Za davanje odgovora na pitanje **kako se rešiti kandide** zauvek, dobro je biti siguran da se zna šta je **kandida**, koji su **simptomi** vaginalne infekcije kandidom, kako postaviti **dijagnozu** i koji su **metodi lečenja** dostupni.

## Šta je kandida?

Kandida je gljivica koja živi svuda oko nas. Pogoduje joj topli, tamni i vlažni ambijent. Kada se vaginalna kandida razvije u prekomernom obimu, stvaraju se problemi. Ovaj proces može biti izazvan:

- Upotrebom antibiotika;
- Padom imuniteta;
- Dijabetesom;
- Upotrebom hormonskih kontraceptivnih tableta;
- Trudnoćom i drugim razlozima povišenog nivoa estrogena, odnosno hormonalnim disbalansom.

## imptomi vaginalne kandidijaze


Neki od simptoma vaginalne kandidijaze slični su simptomima bakterijske vaginoze. Ovo se naročito odnosi na žene mlađe dobi. U pitanju su:

- Beličast sekret (koji kod bakterijske vaginoze može biti i druge boje i ima izrazito neprijatan miris);
- Svrab, peckanje ili iritiranost u predelu vulve ili vagine tokom odnosa i tokom uriniranja.


Ostali najčešći kandida simptomi kod žena su: 

- Crvenilo i otečenost vulve;
- Bol u predelu vagine;
- Vaginalni osip.

**Dijagnoza i metodi lečenja**


Gljivične i bakterijske infekcije zahtevaju drugačije lečenje pa je potrebno imati tačnu dijagnozu. Vaginalete za kandidu, gelovi i kreme su najčešći metod lečenja ove vrste gljivične infekcije, dok se bakterijska infekcija leči antibioticima.

Ginekološki pregled i laboratorijska analiza brisa, odnosno uzorka vaginalnog sekreta, rešiće svaku nedoumicu da li se radi o kandidi ili o bakterijskoj infekciji.

Ukoliko se radi o gljivičnoj infekciji, utvrdiće se vrsta gljivica koja je izazivač (najčešća je Kandida Albikans, lat. Candida Albicans), što će lekaru biti od značaja prilikom izbora najefikasnijeg tretmana lečenja.

Osim navedenih, postoje i alternativni metodi lečenja, koji mogu duže da potraju i za koje, bar za sad, ne postoji dovoljno studija koje bi im potvrdile efikasnost.

## Da li se kandida prenosi polnim putem?

![bol u stomaku zbog kandide](./images/da-li-kandida-utice-na-vas-seksualni-zivot-slika2.jpg)


Da. Postoji mogućnost da se prenese. Prema [nekim izvorima](https://www.healthline.com/health/can-you-have-sex-with-a-yeast-infection#transmission), ukoliko ne koriste kondom, oko 15% muškaraca biva [inficirano](https://www.mayoclinic.org/male-yeast-infection/expert-answers/faq-20058464) posle odnosa sa ženom koja ima dijagnozu vaginalne kandidijaze.

Ali ne samo to!

Seks može učiniti da se svrab i peckanje ili bol kod žene intenziviraju. Takođe, polni odnosi tokom trajanja infekcije kandidom mogu produžiti period izlečenja žene.

Ako se teži što bržem i što efikasnijem izlečenju, najbolje je izbegavati odnose tokom terapije vaginaletama, koje najčešće ne traju duže od 7 dana. Evo i zašto:

- Izbećiće se rizik inficiranja partnera
- Ukoliko se koristi kondom kao zaštita od neželjene trudnoće, a koriste se vaginalete na bazi ulja, ulje može oštetiti materijal od kojeg je kondom napravljen i time dovesti do rizika da žena zatrudni
- Ukoliko su odnosi postojali pre prvih simptoma vaginalne kandidijaze, te se i partner zarazio, a sada je u toku period lečenja, izbegava se rizik ponovne infekcije kroz takozvani [ping pong efekat](https://tipsforwomens.org/how-to-recognize-and-fight-candida-ping-pong/).


**Prevencija**

Sad kad smo predstavili najbitnije činjenice u vezi kandide i vaginalne infekcije koju ona može izazvati, mere [prevencije](https://www.healthline.com/health/are-yeast-infections-contagious#prevention) prirodno nam se nameću kao deo stila života.

- Izbegavati tanga gaćice, tesan i nepamučni donji veš;
- Izbegavati ispiranje vagine pumpicama ili direktno uperenim tuširanjem zbog rizika da se eliminišu korisne bakterije iz vagine koje bi sprečile prekomerni rast kandide;
- Izbegavati parfemisane uloške, tampone i ostale proizvode za intimnu higijenu;
- Izbegavati vruće kupke i pranje vagine sapunom neadekvatne ph vrednosti, a posle pranja dobro osušiti intimne delove čistim peškirom ili ubrusom;
- Izbegavati uzimanje antibiotika ukoliko nisu zaista neophodni;
- Izbegavati nošenje mokrih kupaćih kostima posle kupanja u bazenima, morima i sl., kao i znojavog donjeg veša posle fizičkih treninga;
- Izbegavati prekomerni unos šećera i alkohola.


Ukoliko imate vaginalnu kandidijazu, a antimikotici vam ne pomažu i simptomi čak postaju gori, potrebno je ponovo se posavetovati sa lekarom, jer postoji šansa da uopšte nije u pitanju gljivična već bakterijska infekcija.

Pored pomenutih vaginaleta i ostalih lekova koje lekari prepisuju za lečenje vaginalne kandidijaze, kandida dijeta, kao i razni proizvodi iz prirode mogu pomoći lakšem izlečenju, osloboditi vas muke i podići kvalitet života, kao i seksualnog života na viši nivo.

Od izuzetnog je značaja da sa za tegobe izazvane kandidom krene sa terapijom što pre. Odlaganje ne donosi poboljšanje kada je u pitanju kandida. Najčešće period terapije vaginaletama nije duži od sedam do deset dana, a ako se posle ove terapije nastavlja sa kandida dijetom, seksualni život se može slobodno nastaviti. 

Imajući u vidu da pomenuta dijeta osim na kandidu, donosi benefite i po pitanju boljeg raspoloženja i energičnosti, seksualni život dobija šansu da bude bolji nego pre infekcije. 















